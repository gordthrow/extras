## Το Nintendo Switch και η καινοτομία που έφερε στον τομέα της αλληλεπίδρασης χρήστη και βιντεοπαιχνιδιού



Στην μοντέρνα εποχή των βιντεοπαιχνιδιών, η Sony, η Microsoft και η Nintendo βρίσκονται στο επίκεντρο των κονσολών.  Οι δύο πρώτες ανταγωνίζονται δημιουργώντας ισχυρές κονσόλες με την ικανότητα να επεκτείνουν την υπάρχουσα τεχνολογία, υποστηρίζοντας παιχνίδια με εκπληκτικά γραφικά, τεράστιους κόσμους και τεράστιο σύνολο επιλογών, κάνοντας κάθε εμπειρία ξεχωριστή. Η Nintendo αντίθετα έχει διαφορετική προσέγγιση∙ να δημιουργήσει κονσόλες και παιχνίδια που στοχεύουν σε ένα ευρύτερο κοινό ανθρώπων, με κύριο σκοπό απλά την διασκέδαση μέσω των προϊόντων της. 



Ακολουθώντας την αποτυχία της προηγούμενης κονσόλας της, το Wii U, 	η Nintendo αποφάσισε να φέρει κάτι τελείως καινούριο στον τομέα των βιντεοπαιχνιδιών. Το NX, στην συνέχεια μετονομασμένο Nintendo Switch, ανακοινώθηκε στις 20 Οκτωβρίου 2016, αποτελώντας μία υβριδική κονσόλα, με την ικανότητα να μπορεί να συνδεθεί σε μια τηλεόραση, αλλά και ταυτόχρονα να μπορεί να χρησιμοποιηθεί ως μια φορητή συσκευή με την οθόνη που παρέχει η ίδια η κονσόλα. Η κονσόλα έχει δύο τηλεχειριστήρια, τα “Joy-con”, που αποσπούνται από την οθόνη της κονσόλας και μπορούν να χρησιμοποιούν με πολλούς διαφορετικούς τρόπους. Το κάθε Joy-Con έχει τεχνολογίες motion tracking, με αποτέλεσμα να μπορεί να χρησιμοποιηθούν με παρόμοιο τρόπο με το Wii Remote, ενώ το δεξί Joy-con έχει σένσορα που του επιτρέπει να ξεχωρίζει σχήματα, ενώ έχει και αντίληψη βάθους. Ένας χρήστης μπορεί επίσης να χρησιμοποιήσει το Joy-con κρατώντας το οριζόντια με δύο χέρια, παρόμοια με το τηλεχειριστήριο του NES. Λόγω αυτών των σχεδιασμών, ένας δεύτερος χρήστης μπορεί να χρησιμοποιήσει το άλλο Joy-con με τους ίδιους τρόπους. Αν ο χρήστης επιθυμεί να χρησιμοποιήσει τα Joy-con σαν μια ποιο κλασσική εκδοχή τηλεχειριστηρίων, αρκεί να τα ενώσει σε ένα κεντρικό κομμάτι που περιέχεται μαζί με την κονσόλα, το Joy-con Grip. Ο χρήστης “γλιστράει” τα Joy-con σε ένα κεντρικό μεταλλικό railing, μέχρι να ακουστεί το χαρακτηριστικό “κλικ” και είναι έτοιμο για χρήση. Η φορητή χρήση του είναι επίσης απλή, δουλεύοντας με το ίδιο τρόπο που δουλεύει και το Joy-con Grip.


Αυτή η τεράστια ελευθερία δεν περιορίζεται μόνο στα Joy-con όμως. Η ίδια η κονσόλα κατέχει καινοτομικά στοιχεία, δίνοντας ακόμη περισσότερες επιλογές προς τον τρόπο που ο χρήστης θα λάβει την εμπειρία σχετικά με το βιντεοπαιχνίδι που θα παίξει. Όπως αναφέρθηκε προηγουμένως, το Nintendo Switch είναι μια υβριδική κονσόλα. Αυτό σημαίνει ότι μπορεί να χρησιμοποιηθεί όπως οι πιο πολλές κονσόλες με την χρήση τηλεόρασης ή γενικά οθόνης. Παρόλο που το Switch δεν έχει την τεχνολογική ισχύ που μπορεί να έχουν οι άλλοι ανταγωνιστές, υπερτερεί στο γεγονός ότι δεν περιορίζεται στα πλαίσια ενός δωματίου. Με μια οθόνη αφής που παρέχει ανάλυση 720p και με την εξαίρετη λειτουργία των Joy-con, ένας χρήστης μπορεί να αλληλεπιδράσει σε οποιοδήποτε μέρος, είτε είναι στο λεωφορείο, σε ένα παγκάκι στο πάρκο, αλλά και φυσικά ακόμη και σε ένα δωμάτιο του σπιτιού όπου δεν υπάρχει τηλεόραση. Το Switch επίσης έχει ένα “ποδαράκι” το οποίο μπορεί να χρησιμοποιηθεί σαν βάση για να στερεώσει την κονσόλα σε μία επίπεδη επιφάνεια. Με αυτόν τον τρόπο, ο χρήστης μπορεί πρακτικά να έχει πάντα διαθέσιμη μια μικρή οθόνη, χρησιμοποιώντας το Switch στην φορητή μορφή του, αλλά με μία πιο οικιακή χρήση.


Η Nintendo δεν αρκέστηκε μόνο σε αυτό όμως. Τον Απρίλη του 2018, η Nintendo έβγαλε στην αγορά το Nintendo Labo. Το Labo διαθέτει διάφορα σετ που ο χρήστης μπορεί να αγοράσει, με κάθε σετ να περιέχει ένα βιντεοπαιχνίδι ή βιντεοπαιχνίδια, ανάλογα το σετ, και κομμάτια από χαρτόνι, συχνά συνοδευμένο με επιπλέον πράγματα όπως λαστιχάκια ή κλωστές. Ο χρήστης μετά, μέσω αυτών και με την βοήθεια των Joy-con και την κονσόλα του Switch, μπορεί να πραγματοποιήσει διάφορες κατασκευές, τα “Toy-con”, με τα οποία μπορεί να αλληλεπιδράσει με το βιντεοπαιχνίδι που περιέχεται. Τα Toy-con μπορεί να είναι από τηλεκατευθυνόμενα αμάξια που μετακινούνται από την δόνηση των Joy-con, μέχρι καλάμι ψαρέματος. Αυτό δίνει μία τελείως μοναδική εμπειρία και πρωτοποριακή εμπειρία στον χρήστη, εφόσον ο ίδιος κατασκευάζει τον τρόπο που θα αλληλεπιδράσει με το παιχνίδι, και στην συνέχεια αλληλεπιδράει σε πραγματικό χρόνο στον φυσικό κόσμο με τις δημιουργίες του. Το πιο ενδιαφέρον κομμάτι του Labo πρέπει όμως να είναι το Toy-con Garage. Με την χρήση της κονσόλας του Switch, ο χρήστης μπορεί να προγραμματίσει διάφορες εισόδους και εξόδους σε μία διεπαφή παρόμοια του Scratch. Για παράδειγμα, ο χρήστης μπορεί να προγραμματίσει το Switch έτσι ώστε όταν πατάει σε κάποιο συγκεκριμένο τμήμα της οθόνης, να παίζει κάποιον ήχο από μια κιθάρα. Στην συνέχεια, μπορεί να το προγραμματίσει έτσι ώστε με το πάτημα ενός κουμπιού στο Joy-con, να μπορεί να αλλάξει τον τόνο της νότας. Τέλος, μπορεί να ενσωματώσει αυτό σε μία αυτοσχέδια κιθάρα, και έτσι ο χρήστης έχει δημιουργήσει μια απολύτως λειτουργική κιθάρα. Προφανώς, ο μόνος περιορισμένος του χρήστη είναι η ίδια η δημιουργικότητα του χρήστη, δίνοντας κυριολεκτικά την απόλυτη ελευθερία λάβει ο χρήστης μια μοναδική εμπειρία διάδρασης. 

Πιο πρόσφατα, με παρόμοιο πνεύμα με το Labo και την ατελείωτη ελευθερία που προσφέρει, η Nintendo έβγαλε στην αγορά το Mario Kart Live: Home Circuit. Το παιχνίδι έρχεται με τηλεκατευθυνόμενα αμαξάκια που αντιδρούν στις κινήσεις του παιχνιδιού και διαθέτουν μια κάμερα και ένα set με κομμάτια για την πίστα, λειτουργώντας με τεχνολογία μεικτής πραγματικότητας. Ο χρήστης μπορεί να φτιάξει διάφορες πίστες  χρησιμοποιώντας αυτά τα κομμάτια ενώ ταυτόχρονα μπορεί να βάλει και πράγματα στο σπίτι του για να διαμορφώσει την εμφάνιση της πίστας, όπως γλάστρες, ποτήρια κτλ. Επομένως, ο χρήστης μπορεί να δημιουργεί μια μοναδική πίστα κάθε φορά και να την βλέπει να ξεδιπλώνεται μέσω του Switch του.
